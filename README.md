#ElectroPlant

Ο ηλεκτρισμός στην καλλιέργεια των φυτών

Η καλλιέργεια φυτών είναι ευρέως διαδεδομένη σήμερα, καθώς όλο και μεγαλύτερος αριθμός ατόμων, ακόμα και εκτός του χώρου της γεοπονίας, διαθέτουν κάποιου είδους φυτό. Φυσικά, η καλλιέργεια ενός φυτού και η άρτια βλάστησή του προϋποθέτει μια στοιχειώδη προσοχή από τον άνθρωπο και σε ορισμένες περιπτώσεις η βαθύτερη ενασχόλησή του καθίσταται απαραίτητη. Καθώς το κάθε φυτό αποτελεί έναν διαφορετικό οργανισμό με ιδιαίτερες ανάγκες, οι βέλτιστες συνθήκες για την ανάπτυξή του καθορίζονται από τόσο από περιβαλλοντικούς όσο και βιολογικούς παράγοντες. 
	Έτσι, η αρχική μας ιδέα ήταν να ζεστάνουμε το φυτό με τη βοήθεια του ηλεκτρισμού, ώστε να τα προστατέψουμε από το κρύο του χειμώνα. Σκεφτήκαμε πως, εφόσον το φυτό διαρρέεται από νερό θα μπορούσαμε να εφαρμόσουμε μία τάση σε αυτό και με αυτό τον τρόπο θα καταφέρουμε να το θερμάνουμε. Το φυτό, λοιπόν, θα λειτουργεί ως μία μορφή αντιστάτη, ο οποίος θα θερμανθεί με τη ροή ηλεκτρισμού. 
	Σκεφτήκαμε πως κύριος στόχος μας θα πρέπει να είναι να θερμάνουμε τον κορμό του φυτού και όχι όλο το σώμα του, δηλαδή όχι όλα τα κλαδιά του, καθώς όχι μόνο θα ήταν περιττή μία τέτοια προσπάθεια αλλά ταυτόχρονα θα ήταν αρκετά δύσκολο και δυσχερές ένα τέτοιο εγχείρημα. Γι’ αυτό το λόγο, ο ένας ακροδέκτης της μπαταρίας θα βρίσκεται στις ρίζες του φυτού με τις οποίες θα εφάπτεται και ο άλλος θα είναι συνδεδεμένος σε ένα ψηλό μέρος στον κορμό του φυτού με τέτοιο τρόπο ώστε να μην το τραυματίσει. Ακόμα, η τάση που θα εφαρμόζεται στο φυτό θα συμβάλει στην ροή ιόντων και θρεπτικών συστατικών μέσα στο φυτό, συμβάλλοντας στην ευμενέστερη θρέψη και ανάπτυξή του. 
Για να αποφύγουμε, όμως, ανεπιθύμητα αποτελέσματα, εφαρμόζοντας μεγάλη τάση στο φυτό η οποία θα το κάψει, αποφασίσαμε να χρησιμοποιήσουμε ένα arduino το οποίο θα μετράει την θερμοκρασία και την υγρασία του φυτού και του περιβάλλοντος όπως και την ηλιοφάνεια και ανάλογα με το συγκεκριμένο είδος του φυτού θα βρίσκει την κατάλληλη τάση που πρέπει να εφαρμοστεί σε αυτό. Για να μπορέσουμε να συνδυάσουμε αυτά τα στοιχεία και να οδηγηθούμε στο κατάλληλο αποτέλεσμα σκοπεύουμε να κάνουμε πειράματα στα οποία σε συγκεκριμένες συνθήκες (π.χ. θερμοκρασία περιβάλλοντος μία ηλιόλουστη μέρα) θα βρούμε πως ο ηλεκτρισμός επηρεάζει την ανάπτυξη του φυτού. Τα πρώτα πειράματα με τα οποία θα ασχοληθούμε θα περιλαμβάνουν φυτά τα οποία έχουν μεγάλη περιεκτικότητα σε νερό, όπως ο κάκτος, έτσι ώστε να εκμεταλλευτούμε το φυτό από το οποίο περνάει όσο περισσότερο ηλεκτρικό ρεύμα γίνεται.
	Τέλος, τα αποτελέσματα που θα μετράει το arduino θα μεταφέρονται στο cloud και στην συνέχεια μέσα από μια εφαρμογή στο κινητό θα υπάρχει απευθείας πρόσβαση σε ζωντανά δεδομένα. Με αυτόν τον τρόπο ο χρήστης θα έχει την δυνατότητα ανα πάσα στιγμή να ελέγχει την πορεία της καλλιέργειάς του και θα μπορεί να ρυθμίσει την τάση που θα εφαρμόζεται στο φυτό όπου και αν βρίσκεται, αν το κρίνει απαραίτητο.
	Μέσα από τα πειράματα θα φτάσουμε σε σημαντικά αποτελέσματα για τα φυτά και την επίδραση που έχει ο ηλεκτρισμός σε αυτά. Πιστεύουμε πως η ιδέα μας θα αποδειχθεί πολύ χρήσιμη, καθώς θα καταφέρουμε με αυτόν το καινοτόμο τρόπο να θερμάνουμε τα φυτά και να τα προστατεύσουμε από καιρικές συνθήκες οι οποίες θα μπορούσαν να τα είχαν καταστρέψει.
